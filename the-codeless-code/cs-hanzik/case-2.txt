Number: 2
Title: Neznámé neznámé
Lang: cs
Translator: Hanzík

Císař byl rozzuřen defekty, jež se vyskytly v novém systému pro zpracování objednávek. Poslal tedy do chrámu poslíčka, aby vyzpovídal místní mnichy, které tvorbou systému pověřil.

"Jeho Výsost nechala vypravit nejvěrnější Business Analytiky, aby zajistili, že veškeré funkcionality budou fungovat tak, jak mají," mračil se poslíček. "Nepochopili jste snad některou z jejich mnohých PowerPointových prezentací?"

"Zúčastnili jsme se každé z nich," odpověděl Java mistr. "Vše, co bylo vyslyšeno, bylo též pochopeno."

Mistr položil misku rýže před poslíčka. Během krátké chvíle byla miska prázdná. Poslíček si rukávem otřel pusu a pokračoval:

"Ti samí Analytici vám poskytli deset tisíc stránek dokumentace požadavků, které byly doprovázeny  pečlivě ilustrovanými Use case diagramy. Copak jste si to řádně nepročetli?"

"Pečlivě jsme studovali každou stránku," odpověděl Java mistr. "Vše, co bylo přečteno, bylo též pochopeno." Mistr položil hrnek horkého čaje před poslíčka, ten ho jedním douškem ihned vypil.

Hned poté padl poslíček na stůl, v mžiku oka mrtvý.

Mistr se optal svých studentů: "Copak poslíček nevěděl, že je naším zvykem obklopovat se otráveným jídlem a pitím, abychom lépe odolali potřebám našeho těla?"

Nejmoudřejší z mnichů pravil: "Vše, co bylo poslíčkem zpozorováno, bylo pochopeno."